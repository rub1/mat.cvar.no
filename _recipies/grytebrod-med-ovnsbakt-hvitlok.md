---
title: "Grytebrød med ovnsbakt hvitløk"
date: 2018-02-17
tags: brød
source: 
  - https://hobbykokken.no/2018/02/17/grytebrod-med-ovnsbakt-hvitlok/
---

Det er på tide med med en ny oppskrift på eltefritt grytebrød og denne gangen har jeg laget brød med ovnsbakt hvitløk. Ovnsbakt hvitløk er fantastisk godt på egenhånd, så det krevde ikke så veldig mye fantasi før det fant veien til et brød.

Når man ovnsbaker hvitløk får man fullt utbytte av den etterhvert velkjente Maillard-effekten og i tillegg til den åpenbare smaken av hvitløk, så får man også en veldig fin dybde i smaken som man ikke ville ha fått hvis man ikke ga den en tur i ovnen først.

Å ovnsbake hvitløk er noe av det enkleste man kan gjøre på et kjøkken, og samtidig også noe av det beste. Du setter rett og slett ovnen på 150 grader (med varmluft), setter hele hvitløk på et brett midt i ovnen og så steker du dem til de er gyldenbrune. Det tar 45-60 minutter. La hvitløk kjøle seg litt ned og så klemme du den bare ut av skallet. I oppskriften nedenfor har jeg kommet med anbefalte mengdeforhold, men den kan du selvsagt variere som du vil.


| Gryte | Hvetemel | Vann | Salt | Tørrgjær |
| ----- |:--------:|:----:|:----:| --------:| 
| 3-liters gryte | 500g | 400g | 7,5g | 3g |
| 4-liters gryte | 600g | 480g | 9g  | 3g |
| 5-liters gryte | 750g | 600g | 11g | 3g |
| 6-liters gryte | 900g | 720g | 14g | 4g |

## Fremgangsmåte

1. Ha alle ingrediensene i en bolle og elt dem sammen med en sleiv, ca. ½ til 1 minutt. Dekk bollen med plast (eller en tallerken) og la den heve i 12-18 timer.
2. Ha deigen på en melet kjøkkenbenk og strekk og brett litt på deigen slik du kan se på denne videoen. Det er vel litt omstridt hvorvidt dette har stor effekt på den ferdige resultatet, men det er uansett en fin måte å forme brødet på og en god mulighet til å ha i ekstra smak som f. eks. parmesan, krydder, stekt løk osv. Jo mindre man bretter deigen på forhånd, jo mer flyter den ut under heving og det blir litt mer uhåndterlig å få oppi gryta.
3. La etterheve i ca. 2 timer når den første timen har gått, skrur du på ovnen til 250 grader og har støpejernsgryta med lokket på inn i ovnen. Det er viktig at gryta er god og varm når du har oppi deigen, så slipper du at den sitter fast når du skal ha den ut av gryta etter steking. Man kan lage dette brødet uten gryte, men da får du ikke samme resultat på skorpen.
4. Ha oppi deigen slik som vist på matpaabordet sin video og stek på 250 grader med lokk i 30 minutter. Ta så av lokket og skru ned til 200 grader og stek videre i ca. 15 minutter, til du har fått en sprø og gyldenbrun skorpe på brødet.
5. Ha brødet ut av gryta ved endt steketid og kjøl av på rist.